Вступ до багатопотоковості
Що робить застосунок, доки чекає відповіді від сервера або чекає, доки файл прочитається із жорсткого диска? Зазвичай у такі моменти застосунок нічого не робить і просто чекає на результат операції. 
Це не є проблемою, тільки якщо вам не потрібно прискорити роботу вашого застосунку. Особливо це критично для ситуацій, коли застосунок робить багато дуже схожих блокуючих викликів 
(запитів на віддалений сервер, операцій читання/запису файлів). У такі моменти, звичайно, хочеться оптимізувати роботу застосунку та виконувати кілька блокуючих операцій паралельно.
Код, що виконує паралельно кілька завдань, називається асинхронним. Найпростіший спосіб реалізувати асинхронність — це виконувати завдання в окремих потоках всередині одного процесу.
Процес — область пам'яті (віртуальна) + набір ресурсів + 1 і більше потоків.
Потік — послідовність інструкцій та системних викликів всередині процесу.
Усі потоки мають доступ до всіх ресурсів свого процесу. Усі процеси ізольовані один від одного, і будь-яка взаємодія між процесами відбувається тільки через операції введення/виведення 
(системні виклики).